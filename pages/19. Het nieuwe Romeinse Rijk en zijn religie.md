## 19.1. Principaat en dominaat
- In 284 werd Diocletianus keizer. Hij bleef 21 jaar aan de macht, wat lang is voor die periode in het Romeinse Rijk. Hij voerde met wisselend succes hervormingen door in het landsbestuur, in het leger, in de belastingen en financiën (een nieuwe munt), in de beroepsstructuur.
- In de loop van de 4e eeuw verandert de positie van de keizer. Eerst was hij een princeps, een eerste onder zijn gelijken. Te beginnen met Constantijn in 323 wordt de keizer alleenheerser, dominus ac deus, heer en god. Hij noemt zich servus dei, dienstknecht van God, algemeen bisschop, monarch. Er is geen scheiding tussen kerk en staat, de keizer bemiddelt bij conflicten binnen de kerk. De cultus wordt gecentraliseerd, het christendom wordt de enig toegestane religie.
- ## 19.2. Het colonaat
- Politiek en religie veranderden in het Romeinse Rijk. Hoe zat het met de economische basis? De productie bleef komen uit de landbouw. Op grote landerijen, verkaveld en verpacht. De pachters werden steeds minder vrij en steeds meer onderhorig aan de landheren. De afzonderlijke regio's hadden hun eigen economie, maar overal werden belastingen geïnd, deels in natura deels in geld. De belastingen moesten worden opgebracht door de pachters, de _coloni_ (vandaar colonaat). De landheren en de kerk waren vrijgesteld. De belastingdruk was onder Diocletianus, Constantijn en diens zonen enorm.
- In het westen veranderde dit aan het eind van de vijfde eeuw. De steden raakten hun machtspositie kwijt. Ambachtslieden trokken vanuit de stad naar het platteland in de buurt van grote landerijen. Er ontstond een villa-economie: de landerijen met hun pachters en ambachtslieden werden zelfvoorzienende eenheden. De landheer was de baas, de macht van de staat verdween. De kerk bezat veel grond en werd de politieke tegenspeler van de landheren. Dit alles gold alleen voor het westen. In het oosten handhaafde zich een machtig staatsapparaat.
- ## 19.3. De toewijzing van maatschappelijke plaatsen en de christelijke religie
- LATER Tijdens de eerste twee eeuwen van het principaat was er nog een soort vrije markteconomie. De nog vrije pachters konden zelf over hun pachtvoorwaarden onderhandelen. Aan het einde van de tweede eeuw had dit liberale systeem zijn grenzen bereikt. Het kon de voedselvoorziening voor de bevolking niet meer garanderen. Tegen het einde van de derde eeuw sloeg de economie om in een staatseconomie. Een keten van financiële en sociaal-politieke maatregelen leidde tot een door de staat gefixeerd systeem. De nieuwe staat van het dominaat wees iedere burger en vaste plaats in de maatschappij toe. Het christendom hielp in dat proces mee: het is Gods wil dat je daar en zo leeft. Ook de kerk moest als alle anderen de plaats innemen die het rijk en het systeem haar toewezen. Zo werd het christendom de staatsideologie van het dominaat.
- Aan het eind van de vierde eeuw had Constantijn begrepen dat de christenvervolgingen hun doel, de consolidatie van de rijkseenheid, niet bereikt hadden. Het christendom was een massabeweging geworden. Constantijn wilde een algemeen bindende rijks-ideologie, en katholieke leer, met zo min mogelijk innerlijke tegenspraak. Hij werd ingeroepen als scheidsrechter in een strijd die de Afrikaanse kerk verscheurde. Constantijn riep een concilie van Afrikaanse en andere westelijke bisschoppen bijeen in Arles (Gallië). Het besluit van het concilie werd door de keizer bevestigd. Constantijn zag het als zijn politieke taak in de kerk te regeren.
- Toen de staat in het westen na de zesde eeuw ophield als zodanig te functioneren ontbrak het de kerk aan een laatste betoepsinstantie. In het oosten was de kerk staatskerk, in het westen maakte ze van de nood een deugd en werd ze allengs kerkstaat. De opdeling van het rijk na Theodosius' dood in 397 had niet alleen verstrekkende politieke gevolgen, maar leidde ook tot twee typen van het christelijke Grote Verhaal, het westelijke katholicisme van Rome en de oosterse orthodoxie van Constantinopel. In het westen werd de kerk de staat, niet alleen in de kerkstaat, de landstreek tussen Rome en Ravenna, maar ook in de grote bisdommen, waar de bisschoppen heersten als vorsten.
- Tijdens het principaat gedoogde Rome en diversiteit aan overtuigingen en cultussen en eiste minimale consensus, namelijk de basisorde (de goden van het rijk) te eren. Het dominaat kan als volgt worden samengevat: één God, één alomtegenwoordige staat, één religie, dat wil zeggen één monolithische ideologie die geen interne tegenspraak duldt. De basisorde van een aan de staat onderworpen grootgrondbezit en een absolute staat die het grootgrondbezit begunstigt was de God. Het christendom organiseerde de verinnerlijking van deze basisorde door de verering van die ene, uniforme God die voor de politieke leiders niets anders kon zijn dan een staatsgod (dominus).
- De rol van het christendom veranderde sterk bij de overgang van principaat naar dominaat. In de eerste twee, drie eeuwen was het christendom een religie van volhouders. Het rekende met het aanbreken van een totaal andere wereldorde en sterkte de mensen in de messiaanse en later christelijke gemeenten in hun politieke onthouding, hun houding van maximale onopvallendheid en wederzijdse bemoediging, troost en materiële ondersteuning. Vanaf de tweede helft van de derde eeuw werd de kerk vermogend en politiek aanwezig. De bisschoppen werden politieke figuren. De kerk nam een plaats in in de sociale structuur van het dominaat. Zij droeg de eenheid van de nieuwe maatschappelijke orde uit als de eenheid van haar God.
- De kerk werd het ideologisch hoofdapparaat. Het verhaal waaruit ze was ontstaan werd verdrongen. Maar het veranderde verhaal kon zijn herkomst nooit echt verloochenen.
- ## 19.4. De transformatie van het Grote Verhaal
- ### Nicaea
- In de vierde en vijfde eeuw zocht het christendom naar een formulering van zijn leer die geen tegenspraak bevatte. De keizers bemoeiden zich niet met de inhoud van de discussie, ze wilden alleen eenheid van leer, opdat ketterijen de eenheid van het rijk niet in gevaar zouden brengen.
- De dogmageschiedenis is voor de meeste mensen onbegrijpelijk. Destijds zat het volk veel dichter op de discussies.
- De grote vraag in alle discussies was: is Christus God of is Christus mens, Jood, of allebei tegelijk, of van allebei een beetje, of soms de een en soms de ander. Eigenlijk gaat het om de samenhang tussen het oude en het nieuwe Testament, het Grote Verhaal van Israël en het Grote Verhaal van het christendom. Origenes (185 - 245) stelde: God de Vader is on-verwekt, God de Zoon is een schepsel, een goddelijk schepsel. Vader en Zoon zijn "naar hun wezen twee zaken, maar één in overeenstemming, harmonie en identiteit van wil".
- Arius ging een stap verder. Ook voor hen was de Zoon een schepsel, louter een instrument, als eerste geschapen om door hem de verdere schepping in het leven te roepen. Arius had in het oosten veel aanhang, zowel onze theologen als onder het volk. Constantijn had juist het oosten opnieuw onder zijn bewind gebracht en de strijd binnen de kerk beëindigen en zo zijn gezag in het oosten verstevigen. Daarom riep hij in 325 het concilie van Nicaea bijeen.
- De geloofsbelijdenis van Nicaea:
-
- Wij geloven in één God, Vader, Albeheerser,
- maker van al het zichtbare en onzichtbare.
- En in één heer, Jezus Christus, de zoon van God,
- geboren uit de Vader, eengeboren,
- dat wil zeggen: uit het wezen van de Vader,
- God uit God, licht uit licht, ware God uit ware God,
- geboren, niet gemaakt,
- wezens-gelijk aan de Vader,
- door wie alles geworden is wat in de hemel en wat op de aarde is,
- die om ons mensen en om onze bevrijding is afgedaald en vlees geworden, mens geworden,
- heeft geleden en is opgestaan op de derde dag,
- opwaarts gegaan naar de hemelen,
- die komt om te oordelen levenden en doden.
- En in de Heilige Geest.
-
- Een politieke en ideologische ramp. Het woord "wezensgelijk" werkte misnoegen. De vraag is: wat is de zijn van deze controverse? Het ging nog altijd om de eenheid tussen beide 'testamenten', tussen het Grote Verhaal van Israël en het verhaal van de messianisten. De 'wezensgelijkheid' werd in de hele vierde eeuw een soort sjibbolet of wachtwoord in de oorlogszuchtige confrontaties tussen arianen en orthodoxen.
- Het is de strijd tussen de God van Israël en de god van de wereld. Het begrip wezensgelijkheid (tussen God de Vader en God de Zoon) bevestigde het staatsbestel tijdens het colonaat: één centrale, één autoriteit, één God. De NAAM (van de God van Israël) stond voor een bepaalde maatschappelijke orde, tegen een andere, reëel heersende orde.
- Volgens de evangelist Johannes is de Messias niet iets anders van de Vader, hij brengt geen nieuwe en andere religie. De (door de Heilige Geest) geïnspireerde gemeente leeft niet uit geheel nieuwe en hogere inzichten, maar net als vroeger uit het Grote Verhaal van Israël, zij het in geheel andere wereldomstandigheden.
- ### Chalcedon
- Hoe kan een eeuwige, onveranderlijke God en verbinding aangaan met de vergankelijke menselijke natuur? Hoe kunnen in Jezus en goddelijke en een menselijke gesteldheid samengaan? De monofysieten stelden: Jezus heeft een goddelijke ziel en is dus niet werkelijk mens. Zijn menselijke gesteldheid ging op in zijn goddelijke gesteldheid. De nestorianen stelden: de beide personen van Jezus (zoon van God en mens) blijven onvermengd naast elkaar bestaan, een reële tweeheid. Beide standpunten (eenheid of tweeheid) laten de verbinding met het Joodse volk, waaruit Jezus stamde, los. Het ging dus nog steeds om de reële herkomst van het christendom uit het Grote Verhaal van Israël, de eenheid van de beide testamenten.
- De monofysieten hadden de overhand. Maar de bisschop van Rome wees hij standpunt af. De keizer werd erbij gehaald. In 451 ontbood hij alle kerkleiders uit Oost en West naar Chalcedon.
- De liefhebbers van de formuleringskunst kwamen aan hun trekken. Het ging vooral om de menselijkheid van Jezus, aan zijn goddelijkheid werd niet getwijfeld. De menselijkheid van Jezus Christus werd nu 'volmaakt en waar' genoemd. De wezensgelijkheid (van God de Zoon met God de Vader) werd nu toegepast op de verbinding met ons: 'wezensgelijk met ons naar zijn mensheid, afgezien van de zonde '. Hij moet dus als dezelfde worden opgevat die vóór alle tijden uit de Vader en in het laatst der dagen uit de maagd Maria is geboren. Het beeld van de koninklijke Maria met het zegenende Godskind op haar schoot. Het beeld toont de ideologische representatie van de heersende verhoudingen: in de hemel is het niet anders dan aan het Byzantijnse hof. De blijvende politieke triomf van de monofysieten.
- Maar toch eindigt de verklaring van Chalcedon als volgt: 'zoals vanouds de profeten over hem hebben gesproken en hij, Jezus Christus zelf ons heeft geleerd... '. Dus: wat het inhoudt kun je niet bij Plato, Aristoteles, Plotinus leren, maar alleen in de Tenach en in de evangeliën. Geen Grieks filosofische constructies dus, deze zijn staat wel degelijk in de verklaring van Chalcedon.
- ### Perspectief
- Chalcedon was een poging het debat te beëindigen. Maar het heeft alles opengelaten. Beide uitspraken, 'Jezus Christus is waarlijk mens' en 'Jezus Christus is waarlijk God', betekenen: Jezus is de Jood van wie wordt verteld hoe hij in de politieke strijd van zijn volk deze en geen andere politieke positie inneemt en door daarom exemplarisch de orde van autonomie en gelijkheid belichaamt die in Israël alleen wordt weergegeven met het woordje 'God'. Wat 'waarlijk mens' is wordt bepaald door Jezus Christus zoals hij optreedt in de verhalen van de messiaanse geschriften, gelezen binnen het raamwerk van de Tenach en niet andersom. En wat 'waarlijk God' is wordt op dezelfde wijze bepaald door te horen naar het verhaal van Jezus Christus binnen het raamwerk van de Tenach en niet andersom.
- Citaat van Rochus Zuurmond (1994):
- *De belijdenis 'Jezus is God' of 'Jezus is de Zoon van God' legt dus niet zozeer uit wie Jezus is, ze legt primair uit wie 'God' is. 'God' is Jezus zoals hij wordt verkondigd in het 'Nieuwe Testament' en dat is niet fundamenteel anders dan JHWH zoals die wordt verkondigd in het 'Oude Testament.*
- Deze zinnen zijn richtinggevend. Wij weten niet wie en wat 'God' is, omdat wij niet weten wat de NAAM is, wij kunnen de NAAM principieel niet zien. Wat 'God' moet zijn, is Jezus en wel als het verhaal 'Jezus' in de vele verhalen van de messiaanse geschriften. In hem spreekt zich uit wat 'God' is.
- In Nicaea en Chalcedon ging het om de eenheid van beide testamenten. Maar het vervolg liep uit op een ander verhaal, niet langer het Grote Verhaal van Israël. De Joden werden illegitiem, anders, vreemd, vijandig. Al in de tweede helft van de vierde eeuw kwam het tot christelijke overvallen op de Joden. De christenen herkenden in het Jodendom dus geen gelijkwaardig verhaal, maar zagen het als iets vreemds dat afgeschreven moest worden: de Joden moesten zich bekeren, desnoods onder dwang. Het christelijke verhaal werd in feite een anti-Joods verhaal. De eerste stappen naar Auschwitz werden in de vierde eeuw gezet.
- ## 19.5. Augustinus - het Grote Verhaal van het christendom
- Augustinus van Hippo, ook wel Sint-Augustinus genoemd, (Thagaste, 13 november 354 – Hippo, 28 augustus 430) was bisschop van Hippo, theoloog, filosoof en kerkvader. Hij wordt beschouwd als de belangrijkste kerkvader van het Westen. Tot zijn bekendste werken behoren de Confessiones (Belijdenissen) en De civitate Dei (Over de stad van God) (Wikipedia).
- Over de stad van God bestaat uit drie delen: (1) afrekening met de klassieke oudheid, (2) lezing van de Bijbel, beide testamenten, (3) de toekomst van de mensheid.
- De aardse maatschappij ziet hij als een voorlopige orde die door de groep mensen die op weg is naar de stad van God moet worden geaccepteerd als leefruimte. De stad van God is de toestand van een volkomen vrede. Op weg naar die stad dient de Bijbel als wegwijzer. De strijd tussen de aardse maatschappij en de stad van God was al begonnen bij Kaïn en Abel. Het grote keerpunt is de verschijning van de verlosser Jezus Christus, de zoon van God. Wij bevinden ons in het zesde van zeven tijdperken. "Na dit tijdperk zal God als op de zevende dag rusten, ..."
- Het boek is een politieke theologie. Het gaat niet om het leven van een christenmens, om God en de ziel, maar om de gemeenschap van mensen op weg naar de rust van de zevende dag.
- Over het huishouden schrijft Augustinus:
- *Hieruit komt dus ook de vrede van een huis voort, dat wil zeggen de geordende eendracht waarin degenen die er samenwonen bevelen geven en gehoorzaam zijn. Bevelen worden er namelijk gegeven door hen die er zorg dragen: de man geeft ze bijvoorbeeld aan zijn vrouw, de ouders aan de kinderen, de meesters aan de dienaren en de slaven. Gehoorzamen doen zij voor wie zorg wordt gedragen: de vrouwen doen het bijvoorbeeld aan hun mannen, de kinderen aan de ouders, de dienaren en slaven aan hun meesters. In het huis van een rechtvaardige die uit het geloof leeft en hier nog in den vreemde vertoeft, ver van de hemelse stad, zijn echter ook degenen die bevelen geven de dienaren van hen aan wie ze dat schijnen te doen. Zij bevelen namelijk niet uit heerszucht maar uit dienstvaardigheid, niet uit bazige hoogmoed maar uit zorgzaam mededogen."*
- De huidige orde (die van het colonaat, zie boven) gold voor Augustinus als een permanente toestand. De vrede werd geregeld door een gerechtigheid volgens het *suum cuique* principe. (Letterlijk: ieder het zijne. Zoals Plato schrijft in De Republiek: Rechtvaardigheid is wanneer iedereen zich met zijn eigen zaken bemoeit en zich niet met de zaken van anderen bemoeit).
- Gerechtigheid betekent bij Augustinus: houd je aan de geboden, steel niet, dood niet. Ook: ieder mens het recht geven waarop hij op zijn maatschappelijke plaats aanspraak kan maken. In het colonaat stond die maatschappelijke plaats vast. Sociale posities stonden in de Oudheid niet ter discussie, ook de kerk tornde er niet aan. De lijfeigenen zwoegden op het land, maar ze zongen onder het werk luidkeels, zoals Augustinus opmerkt in een preek. Overigens, er waren ook sociaal-revolutionairen, de circumcelliones, die wel degelijk in opstand kwamen, landhuizen overvielen, slaven bevrijdden en rijken en priesters dodden. Ze openden de lange reeks sociaal-revolutionaire bewegingen in de geschiedenis van het christendom.
- Augustinus beschouwt de slavernij als een gevolg van de zonde. De slavernij behoort niet tot de natuurlijke orde maar is als straf opgelegd. Augustinus kan ermee leven. Hij ziet de tekst uit Galaten 3 vers 28, geen Jood, geen Griek, geen vrije, geen slaaf, geen mannelijk, geen vrouwelijk, maar allen één in de Messias, als een toekomstbeeld. Het doel blijft buiten de dimensie van het menselijk leven. In ons leven geldt *suum cuique*.
- De voorstelling van de Tora dat de aardse samenleving een samenleving moet zijn van vrijen en gelijken, van autonomie en gelijkheid, plaatst Augustinus aan gene zijde van het menselijk leven. Augustinus' aanwijzingen voor een christelijk leven blijven meerduidig. Enerzijds aanpassen aan de heersende verhoudingen, anderzijds hoop op een andere wereldorde, een nieuwe hemel en een nieuwe aarde. Al met al blijft hij een ideoloog van het colonaat, het systeem van economisch-sociale plaatstoewijzing. Maar de twijfel blijft: waarom moet de zevende dag voorbij de zesde liggen en een Sint Juttemis worden.
- In Augustinus' christendom is alles mogelijk: aanpassing en verzet, kritiek op en rechtvaardiging van de wereld. Zo is ook de kerkgeschiedenis tot op de dag van vandaag. Anders dan Paulus leest Augustinus de Tenach heilshistorisch consequent op de messias van het christendom toe, in plaats van de messias vanuit de Tenach als messias van Israël te zien.
- Hoe het ook zij, zijn verhaal is duidelijk een ander verhaal dan het Grote Verhaal van Israël. Dat is bij hem bewaard in een vervreemde gedaante. Bewaard omdat wij - de volkeren – zonder het christendom, dat sterk door Augustinus beïnvloed is, nooit het Grote Verhaal van Israël gehoord zouden hebben. Vervreemd omdat we het verhaal van Israël alleen hebben gehoord in de vervreemdende gedaante van een christelijke religie die geprobeerd heeft en op de meeste plaatsen nog steeds probeert - het verhaal in zijn tegendeel te verkeren. Maar ze heeft nooit de herinnering gedoofd aan datgene wat het Grote Verhaal eens heeft gezegd en altijd weer zeggen zal.
-