- We wonen niet meer in de Grote Verhalen, we verlangen niet meer naar een volledig andere wereld, opdat we ooit deze onmenselijke wereld radicaal kunnen veranderen. De mensen schikken zich in een wereldorde die geen mens een woonplaats biedt. Het devies van deze wereld luidt: “Ieder voor zich”. En niemand voegt daaraan toe: “God voor ons allen”. Er is geen ‘ons allen’. Waartoe dan God?
- De bourgeoisie van de eenentwintigste eeuw schrijft geen grote romans meer, ze is aan haar eind, heeft niets meer te vertellen en wat ze vertelt, zijn de laatste vonken van een dovend vuur. Een behuizing vinden in de wereld gaat niet zonder Groot Verhaal. 
  De Grote Verhalen werden Grote Religies. De heidense pracht van de grote volksreligies maakt van de woningen van de Grote Verhalen paleizen. Normale mensen zijn in paleizen niet echt welkom. Daarom moeten volksreligies ook altijd sociale instellingen worden, willen ze niet al te gemakkelijk worden doorzien als leugenconstructies van de machthebbers. De solidariteit van de christenen zorgde bij tijd en wijle niet alleen voor de ziel, maar ook voor de maag en werd liefdadigheid. Maar zonder wederzijdse hoogachting, dilectio, zeker jegens de Joden.
- In de religieuze instellingen van het moderne westerse burgerdom werden Grote Verhalen dan wel tot Grote Leugens, maar het verlangen naar een nieuw leven op aarde en vóór de dood wist die leugens nooit geheel te verstikken. De armen van het Avondland verlieten in de negentiende eeuw massaal de gevangenissen van het christendom, namen het verlangen mee en schiepen hun eigen Groot Verhaal. In dat verhaal woonden velen van hen meer dan een eeuw lang.
- De Muur is gevallen. Karl Marx en Friedrich Engels schreven in het Communistisch Manifest: “Een spook waart door Europa – het spook van het communisme”. Op 9 november 1989 was het met dat spook gedaan. En de Grote Verhalen werden opgeruimd. Er komt niets meer, geen zevende dag. Het einde van de geschiedenis, verkondigde de Amerikaan Francis Fukuyama. Het einde waarop Fukuyama doelt is het einde van alle alternatieven, tot opluchting van degenen die, zelf harteloos, zich hebben genesteld in de harteloosheid van de wereld.
- Het nieuwe evangelie van Fukuyama is ook het einde van de Grote Verhalen van de bourgeoisie van het Avondland, het verhaal van ware liberté, egalité en fraternité. Dat verhaal werd voortgezet in het Grote Verhaal van de arbeidersbeweging, het verhaal van degenen die het verhaal van de bourgeoisie serieus namen, ware vrijheid, ware gelijkheid, ware solidariteit, niet alleen in de kerk, ook in de fabriek. Het is vrijwel totaal vergeten, die grote beweging die de politiek en de cultuur van onze landen heeft bepaald van de tweede helft van de negentiende tot het laatste kwart van de twintigste eeuw. In het geschiedenisonderwijs komt het nauwelijks voor, niet eens in de ethiek- en godsdienstlessen. We hebben de Franse Revolutie definitief achter ons gelaten. Alle verhalen zijn vergaan, moderne en premoderne.
- Alle verhalen zijn nog slechts geruchten, hulpeloos, maar toch nog taal. Voor enkelen zijn de verhalen proviand. Ze bewaren de woorden voor onderweg, ze weten niet wanneer ze aankomen, waar ze aankomen, of ze wel aankomen. De wegen worden niet zonder verhalen gegaan, niet sprakeloos, naar het woord van de dichter Johannes Bobrowski:
- TAAL
  OPGEJAAGD
  MET DE MOEDE MOND
  OP DE EINDELOZE WEG
  NAAR HET HUIS VAN DE NAASTE
-