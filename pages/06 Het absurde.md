- Het woord 'absurditeit' is zo oud als de westerse beschaving. Plato, Thomas en Hegel plaatsen aarde en hemel in één groots verband. Deze alles samenvattende visies zijn slechts geboren uit de verwondering over het feit dat alle dingen in deze wereld zozeer op elkaar botsen, en het blijkbaar toch met elkaar uithouden. Een mens is niet geschapen om alleen te blijven en toch verkommert hij. Dat is absurd. Toch is het dagelijkse realiteit.
- Soms zegt iemand dat hij de hele boel toch zinloos vindt. Maar als alles zinloos is, waarom leef je dan verder? De echte wanhoop is zwijgzaam, zegt Camus. Toch zijn er mensen die zeggen: voor mij is de werkelijkheid waarin ik anderen zie leven een onverdraaglijk bedrog. Wat voor anderen blijkbaar doodgewoon is, is voor mij alleen maar reden tot verbijstering. Er loopt door deze realiteit een scheur, en wond, maar iedereen schijnt te leven alsof die niet bestaat, alleen ik voel het.
- Dat ons leven onverklaarbare ongerijmdheden bevat, dwingt mij niet daarvoor te capituleren. Sterker: ik zou er niet onder lijden, als ik niet met bijna-zekerheid zou vermoeden dat zich iets laat kennen, ooit, op die witte plek waar ik naar tuur. In het hart van ons universum, zegt Camus, leeft niet de magere zinloosheid, maar het raadsel, dat wij moeilijk kunnen ontcijferen, omdat het ons door zijn stralen verblindt. Ik zal het nooit zien van aangezicht tot aangezicht. Toch trekt het mij, en ademt mij toe uit de dingen. Zijn fascinatie laat mij niet los. Ik wil er rekening mee houden, moeizaam proberen het te naderen, en ervoor buigen.
- Mensen die zo praten hebben een ongewoon zintuig voor wat we met veel eerbied het absurde kunnen noemen. Ze spreken uit eigen ervaring, en hebben het over de wond in hun eigen ziel. Zij zijn gewond bijvoorbeeld door de dood - van een kind, van hun geliefde - maar daarmee wordt natuurlijk de héle werkelijkheid, die maar doorgaat, een volslagen raadsel. Of ze dragen de wond van een langdurige, langzaam verergerende ziekte, maar de wereld blaakt van vitaliteit en gezondheid - absurd. Eigenlijk zouden wij allen aangestoken moeten zijn door althans iets van de wanhoop die deze mensen drijft. Want de wereld is nu eenmaal niet klaar en afgerond. En aan het eind van alle praten, daar waar alle vragen ophouden, daar klinkt niet één, luid, laatste antwoord. Daar heerst stilte. Het gaat erom, hoe wij die stilte waarderen.
-